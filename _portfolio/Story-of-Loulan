---
title: 'Story of Loulan / 楼兰国志'
date: 2021-07-13
excerpt: '楼兰既灭，蒲昌没于沙海，其后商旅改天山之麓而行，乃不知有楼兰也.'
collection: portfolio
---

自长安西行八千里，有山若摩云之壁者，昆仑也。昆仑之阴，黄沙似海，莽莽连天，行人未有知其广者。逆沙而北者三日，遥望孤城巍然悬于尘雾，如黄云御于海上，飘飘乎若蜃市者，人云乃古之楼兰也。其城阙也，雕栏琼宇，金阶璧砌，制不逊于华夏。然梁栋栉比，未闻鸡犬之声，宫闱严森，不见执鞭之卫。四顾则唯猎风巡于丘墟之巷，砾石走于遗荒之庭，使征人睹之而涕下，行客临之而悲伤。

客有言曰，楼兰之荒，以其方百里而无滴水之源也者。予惑之，奈何万户之邑起于苦旱蛮荒之野？客不能答。予乃遍历西域诸国，访其年高有识者，择其详者而录之，故纂《楼兰国志》：

昔者，出玉门越朔漠，有大泽，其广三百余里，曰蒲昌海，环海皆芳甸，水草丰润。楼兰居泽畔，故西域之大邑也。时商贾往来西域者，多客楼兰以出其币帛，休其驼马。以是楼兰之市繁盛，彻宵灯集酒肆不息，而民亦富实。

商旅有过者，以金莺十对献楼兰王。其状也，通体明灿，不参杂彩；其鸣也，声若玉笛，绕梁不绝。拂羽则如静女飘翩，引吭而有鸾凤相和。

王爱甚，养之于百卉阆苑，食之以昆仑琼蕊，饮之以瀚海甘醴，而终日耽于群莺之嬉矣。左右之臣欲有求于王者，则万金购莺于异邦以进王，王必大喜，而其所求者无不允也。以是则宫府上下莫不御雏莺于万里，而觞群鸟若上宾。

莺固娇灵，然其所栖食者甚苛，若投之以稻粟麸糠，则其色黯淡，宿之于木栅鸡埘，则其声呕哑。其人有言曰，非葱岭修竹不能成其舍，非酿泉醇涌不得为其饮。故楼兰权贵之家，垦圃围苑，争寻滨海之沃野栽竹培花，以供群莺。然修竹琼蕊本生昆仑之阳，得河源之灌以茂硕，今移盐泽之畔，初虽可活，然经年则花萎叶枯，而其圃亦荒，荞麦蔓草曾不能生，以其所养甚精而其壤甚贫也。

故公卿贵戚每徙其园，而逐乡农于疏薄卤碱之地。郊野所产日稀，而楼兰之景日疲，农人饥而平蒲昌以为田。蒲昌水咸不得溉，民苦之。时有匠人旅楼兰，善筑坎井，掘地十五尺而甜水见，可溉期年。民奇之，皆迎之以重酬而求井。有豪卿而吝者，欲索井而不得，乃诉诸王，曰：“客中有猾匠，掘井一口而易帛百匹。井者，水也。焉有以杯水而讹钱千贯者乎？”王闻之怒，以为世之奸恶莫过于此，乃聚市之掘井人而斩之，并告民曰：“吾民之凋敝也，久矣。缘其根本，乃仗技敛财者之故也。今除此患，则民之复兴可期矣。”匠工惧，携妻子夜去国者逾千人。而农人欢，以为噬民血者始去，奔走扬冠而庆。然田荒不可复，泽涸无新源，民生之兴，盖虚妄矣。

后五年，楼兰奇旱，百川皆涸，蒲昌近竭。民乏饮，且无掘井之匠，饥渴而死者相叠，城中至黄金一两易水一杯。匈奴闻之，率控弦者数万袭楼兰，尽掠其珍，而屠其民。王无可用之兵，困于内苑，乃退左右，独对金莺而泣曰：“噫！楼兰之祸，实掘井者之患矣，其我罪乎？今我亡且亡矣，而奈汝何？”语罢，执刃自刎而死。

楼兰既灭，蒲昌没于沙海，其后商旅改天山之麓而行，乃不知有楼兰也。


注：本文系作者虚构，无任何史实依据。
